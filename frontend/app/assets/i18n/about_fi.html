<p><strong>Mobiili- ja verkkopalveluna toimiva Oma riista on asiakaslähtöisesti kehitetty, helppokäyttöinen palvelu, joka tuottaa riistatietoa ja näyttää käyttäjälle omia tietojaan. Verkkopalvelu toimii osoitteessa oma.riista.fi ja mobiiliversiot toimivat uudehkoissa Android, Windows Phone ja IOS älypuhelimissa. Palvelun käyttö on ilmaista.</strong></p>
<p>Palveluun rekisteröitymiseksi tarvitset suomalaiset verkkopankkitunnukset tai mobiilivarmenteen, henkilökohtaisen sähköpostiosoitteen ja matkapuhelinnumeron. Palvelua ei voi käyttää alle 15-vuotias henkilö, mutta alle 15-vuotiaan metsästäjän saalistiedot voidaan kirjata talteen hänen metsästäjänumerollaan.</p>
<p>Oma riista palvelussa on sähköinen metsästyskortti, joka on yhtä pätevä kuin paperinen. Verkkopalvelusta voi tarkistaa metsästyskortin voimassaolon ja tulostaa paperisen metsästyskortin eli tositteen riistanhoitomaksun suorittamisesta. Samalle dokumentille tulostuvat myös henkilön tehtävät riistanhoitoyhdistyksessä. Mikäli henkilö on ladannut älypuhelimeen Oma riista -mobiilisovelluksen, sähköinen metsästyskortti löytyy myös sieltä.</p>
<p>Käyttäjä voi pitää Oma riista -palvelussa omaa riistalokiaan eli kirjata talteen havainto- ja saalistapahtumia. Älypuhelimella tiedot saadaan talteen helposti maastosta, myös matkapuhelinverkon ulkopuolelta. Puhelin tallentaa automaattisesti ajan ja paikan. Kirjaukset voi tehdä myös tietokoneella ja tiedot synkronoituvat puhelimen ja verkkopalvelun välillä automaattisesti.</p>
<p>Riistahallinnolle tehtäviä lakisääteisiä saalisilmoituksia voi palauttaa verkkopalvelun avulla. Järjestelmästä voi myös seurata, milloin saalisilmoitus on hyväksytty.</p>
<p>Yleiskäyttöistä Oma riista -tunnusta voidaan käyttää tällä hetkellä myös
<ul>
    <li>Riistakeskuksen lupahakupalvelussa, <a target="_blank" href="http://luvat.riista.fi">luvat.riista.fi</a></li>
    <li>Riistakeskuksen dokumenttiarkistossa (rhy toiminnanohjaajat ja puheenjohtajat), <a target="_blank" href="http://riistaweb.riista.fi/DA">riistaweb.riista.fi/DA</a></li>
    <li>Luonnovarakeskuksen riistakolmiot-palvelussa, <a target="_blank" href="http://riistakolmiot.fi">riistakolmiot.fi</a></li>
    <li>Luonnonvarakeskuksen Tassu-järjestelmässä (petoyhdyshenkilöt), <a target="_blank" href="http://tassu.luke.fi">tassu.luke.fi</a></li>
    <li>Metsähallituksen aluelupahakupalvelu, <a target="_blank" href="http://lupahaku.eraluvat.fi">lupahaku.eraluvat.fi</a></li>
    <li>Maa- ja metsätalousministeriön riistavahinkorekisterissä (RHY toiminnanohjaajat)</li>
</ul>
</p>
<p>Riistanhoitoyhdistysten toiminnanohjaajat ylläpitävät järjestelmässä rhy:n yleisiä tietoja, toimihenkilöitä, tapahtumia sekä tapahtumapaikkoja. Henkilöiden osoitetiedot päivittyvät automaattisesti Metsästäjärekisteristä.</p>